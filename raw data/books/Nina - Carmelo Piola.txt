	 	 	 	Era un ancilu Nina; e la biddizza





Chi 'ntra la sua facciuzza risplinnia


Di l'anima mustrava ogni fattizza





Di supraumana ancelica armunia :


Una suavi e duci tinnirizza





Spirava a cui vicinu ci sidia;


'Nsumma raccoltu in idda avia natura





Tuttu l'incantu d'ogni sua fattūra.


	 	Si ci liggeva intantu 'ntra l'aspettu





Un terribili affannu, un gran duluri,


Chi straziava ognura lu so pettu





Pri scursi fatalissimi svinturi;


E lu cori firutu da un affettu





Figghiu d' incautu e giuvanili arduri


L'avia 'ntra li cchiù frischi e tener'anni





Jittatu dintra un pelagu d'affanni.


	 	 	Difatti si vidia la svinturata
	Oppressa sempri da un' infausta sorti;





Da cruda rimembranza travagghiata


'Ntra l'anima sintia l'orrennu e forti





Pisu di un so delittu; e spavintata


Sulu vidia l'immaggini di morti





Per ultimu cunfortu, e darci intantu


Qualchi raggiu di paci a lu so chiantu.


	 	Ah quantu voti in lagrimi sfugava
	Lu chiusu so rammaricu e l'affannu!





Quantu voti chiancennu addisiava


Chiddi mumenti in cui lu disingannu





Di la tenera età la dominava,


Nè mai l' idia di ddu funestu ingannu





Ci stava avanti l'occhi, e in gioja e risu


Eranu li so' jorna un paradisu


	 	Ora rinchiusa in sulitaria stanza





Di scognitu luntanu munasteru


Passa la vita sua 'ntra la spiranza





Di junciri a conusciri ddu Veru


Chi 'n tutta sublimissima fraganza





Sedi suvranu 'ntra l'etereu imperu,


D'unni cu l'autu sguardu e supraumanu





Scopri d'ogn'alma lu segretu arcanu.


	 	 	Si dava qualchi ucchiata a lu passatu





Tuttu si sintia scotiri lu cori;


Vidia l'amanti so, l'oggettu amatu





Chi cu gintili e teneri palori


Ci profunnia ducizza in ogni latu,





La culmava di vezzi, e di ristori...


Ma poi vutannu l'occhi a lu prisenti,





Cchiù crudili sintia li soi turmenti.


	 	Pri cui cu lu sugghiuzzu 'ntra la gula





La svinturata Nina ripitia :


- Ahimè! mischina mia! misera e sula





Ccà dunca finirò la vita mia?


Dintra st'anima afflitta ognura cula





Chidd'amaru vilenu, ch'io cridia


Ch'era tuttu ducizza, ed autru 'un era





Chi un brevi lampu di la primavera.


	 	Misera gioventù! Dunca chi vali





Lu spiritu, la gioja e la biddizza?


Unn'è ddu beni incognitu e murali





Chi tu prumetti china d'alligrizza?


Ah! tu sì un sonnu di funesti mali





C' hannu realità 'ntra la bassizza!


Sì 'na larva tirribili e funesta,





Chi si spirisci lassi la timpesta!


	 	 	Ed io, mischina mia, cridia chi tuttu





Era piaciri e gioja a latu miu;


Nè mai supposi l'animu curruttu





Da ddu pinseri sciliratu e riu :


Anzi brillava, e nun truvava in tuttu





Chi lu dilettu mio, lu mio straviu;


Senza pinsari ca vinia un mumentu





Chi dava locu a un tardu pintimentu.


	 	Chi mi giuva, mio Diu, s'ora dimissa
	Passu la vita 'ntra 'na stanza oscura?





Sconosciuta da tutti e da me stissa,


Nè mai di paci 'n pettu trovu un'ura?





Eccu l'effettu d'una ria promissa


Ch' incauta gioventù mi fici allura?





Ah sì, io stissa allura mi cridia


Ca c'un piccatu addivintava dia?


	 	Priva di tuttu, 'un trovu 'ntra la terra





Cui dassi a l'alma mia qualchi cunfortu;


Un cuntinuu rimorsu mi fa guerra





Rammintannumi sempri ddu gran tortu


Ch' io fici a cui m'amava, e suttaterra,





La perfida di mia ridussi mortu?


Ah! cui sa quantu voti mi chiamava,





Ed io di lu so amuri 'un mi curava?


	 	 	Una benigna matri affittuusa,





Chi avria pututu darimi la calma,


Pri causa mia la mala vinturusa





Risi a lu summu Diu la nobil'alma...


O bona matri, o matri mia piatusa,





Godi di santità 'n celu la palma?


Pirdunami, pirduna, io scunsigghiata





A li consigghi toi fu' sempri ingrata?


	 	Sì, cara matri, ancora mi rammentu,





Sennu di l'anni mei 'ntra lu matinu,


Ddu giustu e piu, ddu santu avvirtimentu





Chi mi facivi sempri e di cuntinu :


- Fugghia, tu mi dicivi ogni mumentu,





Sarà crudili assai lu to distinu,


Si tu nun freni cu saggiu riguri





Ssu svisceratu giuvanili amuri.


	 	L'onuri, o figghia, è simili a un cristallu





Chi un ciatu liggirissimu l'impanna,


Pri cui bisogna, figghia, cunsirvallu





Puru, pri nun suffriri dda cunnanna


Chi dà lu munnu ad un liggeru fallu.





St'a l'erta dunca, o figghia, si t'inganna


Ddu fallaci disiu, dd'incautu affettu





Chi porta tanta ciamma a lu to pettu.


	 	 	Guarda, figghiuzza mia, quantu 'nnuccenti





Giuvini pr'una sula liggirizza


	S'hannu riduttu miseri e scuntenti





Vivennu acerbi tazzi d'amarizza.


Lu spregiu, l'abbannunu, e li turmenti





Su stati pr' iddi l'unica alligrizza,


E chiddu stissu chi a latu ci vidi,


	Li pista cu li pedi, e si nni ridi.
	 	A tali accenti l'alma di lu pettu,





Quantunqui oppressa da segretu affannu,


Moviri mi sinteva, e l'autu affettu,





Chi la mia vita java cunsumannu,


Pigghiava un mumintaniu risettu ;





Ed idda intantu jennumi abbrazzannu,


Facennumi carizii a lu me cantu





Stujava st'occhi morbiti di chiantu.


	 	Ed ora... ed ora? Ahimè! mischina mia!





Dintra sta sulitutini 'nfilata


Quali cunfortu avroggiu? o sorti ria!





Dunca da tutti sugnu abbannunata?...


Misera Nina! già finiu pri tia!





Ah sì, io ti cumprennu, o sorti ingrata?...


Ma deh, mio Diu! giacchì nun trovu alcunu,





Dammi la paci tua, lu to pirdunu! -


	 	 	'Ntra tanta smania, priva di ragiuni





La Nina in chianti e lagrimi sfugava;


Ed umbri, e maghi, e spiriti 'mportuni





Cu orribili terruri immaginava;


Ed un feroci scheletru a 'na gnuni





Vidia, chi cu un pugnali amminazzava


Di la sua vita l'ultimu mumentu,





E quasi morta cadi di spaventu.


	 	Era l'afflitta Nina in tali statu,





Quannu Clotildi, sua diletta amica,


Chi avia cori gintili e dilicatu





E un'anima sensibili e pudica,


Vinia a vidirla, secunnu l'usatu,





Pri risturarla di la sua fatica :


Ed ahi! comu ristau Clotildi quannu





Truvau l'amica 'ntra st'acerbu affannu!


	 	- Nina, Nina, sclamau, diletta Nina,





Deh sullevati, amica, da sti peni!


Quali funesta orribili ruina





'Ntra st'agunia di morti ti tratteni !


Sullevati, la cara tua vicina





Pri dariti cunfortu, eccu già veni !


Deh parra, amica mia di l'alma mia





Rispunni, deh ! ccà ci sugn' io pri tia !-


Simili a dd' infelici chi si svigghia





Doppu una notti orribili e funesta,


E chinu di spaventu e maravigghia





Vicina ancora cridi la timpesta;


Cussì li sensi soi Nina ripigghia,





Gira lu sguardu 'ntunnu, e poi s'arresta,


Si ferma stralunata, e trema ancora





Nè sapi articulari la palora.


	 	Ma comu s'accrisciu lo so duluri





Quannu un oggettu accantu si truvau!


Scursi 'ntra l'ossa soi novu terruri,





Un catavaru fridda addivintau,


Di dd'umbra suppunia chi lu fururi





Di cchiù atroci vinnitta si 'nciammau,


E chi vicina ad idda già scagghiava





Lu terribili colpu, e l'ammazzava.


	 	Si susi da la seggia, e furibunna





Luntanu si precipita di chidda;


Grida, la guarda, e subitu assecunna





Li sforzi pri scappari, e fora d' idda


Cridi chi tutta intera la circunna





La spavintusa immagini di chidda;


Strepita, chiama ajutu, e 'ntuntaruta





Poi si ferma a guardarla, e resta muta.


	 	 	La tenera Clotildi, la cumpagna





Di dd' infelici oppressa críatura,


Cu lagrimusu sguardu l'accumpagna,





Cummossa di l'amica a la svintura.


Pri cui la bona giuvina 'un sparagna





Ogni amurusa e dilicata cura


Pirchi putissi Nina riturnari





Di novu a latu d' idda a ripusari.


	 	- Nina, l'amica tua, la tua diletta
	Clotildi io sugnu - a lu mumentu esclama -





Deh veni a lu me' cantu, e ccà t'assetta,


L'amica tua, Clotildi è chi ti chiama!-





Nina senti la vuci prediletta


	Di dd'essiri chi 'n terra adura ed ama,





Si scoti appicca appicca, e appena cridi


Ch'è la diletta sua chidda chi vidi.


	 	Ma poi chi l' infelici s'accurgiu





Ch'era l'amica affabili e piatusa,


Li passi versu d' idda rivulgiu





Trimanti ancora, ancora timurusa,


Dicennuci: - Nun c'è, nun c'è, mio Diu,





Dunca fini a sta vita dulurusa?


Clotildi, 'un pozzu cchiù; la sula morti





Po dari fini a sta spietata sorti ! -


	 	 	L'amica intantu cu piatusu umuri
	Cu tinnirizza immensa l'abbrazzava,





E di lu friddu gelitu suduri


Cu li so' stissi manu l'asciucava.





Quannu, calmatu in Nina lu terruri,


Vasannusilla tutta ci spíava :





- Ma chi cos'hai, diletta amica mia ?


Deh, cuntamillu ! ci sugn' io pri tia.-


	 	- Ah, mia Clotildi ! no, nun dumannari





La causa di lu mio crudili affannu;


L'anima da lu pettu straziari





Mi sentu di cuntinuu pinsannu


Ch' io la perfida fui, chi dintra un mari





Di peni mi jittai, pr'un sulu ingannu


D' incauta gioventù, quannu la menti





Mittia felicità 'ntra lu prisenti.


	 	Quali piaciri, quali cuntintizza
	Io mi sunnava 'ntra la frisca etati!





L'anima tutta focu, e la biddizza


Li jorna mi pincevanu biati;





Senza sapiri, c'un'amara stizza


Di ddi piaciri frivuli ed ingrati





Doppu duveva tutti avvilinari


L'uri di l' infelici mio campari.-


	 	 	- Ma, Nina mia, pirchi di ssu misteru,





L'interrumpi Clotildi, 'un m'hai cuntatu


Quali nni sia l'origini e lu veru?





Pirchì nun m'hai lu tuttu cunfidatu


Cu lu to labbru simplici e sinceru?





Renni menu 'nfelici lu me statu,


Deh, parra, amica mia, fammi sapiri





La causa di ssi chianti e ssi suspiri!


	 	- Un segretu, Clotildi, chi tant'anni





Ha statu chiusu dintra lu me pettu,


È la cagiuni di sti crudi affanni!... -





- Svelati dunca, dunati risettu,


Nun stari 'n preda cchiù di sti tiranni





Spavintevuli idei chi 'ntra l'aspettu


Ti stannu notti e jornu, e in un mumentu





Cadi 'ntra lu cchiù orribili spaventu.-


	 	Ah no, nun pozzu! Un orridu delittu,





Chi a pinsarilu ancora mi spaventa,


Stu cori miserabili ed afflittu





Barbaramente strazia ed avventa;


Pri cui dintra lu pettu ognura strittu





Ci stà l'empiu rimorsu, chi prisenta


Davanti st'occhi sutta varii sceni





Lu quatru di li mei futuri peni.


	 	 	Si tu sapissi, o mia Clotildi, quantu





Mi pisa dintra l'anima ddu fattu


C'aju cilatu a tutti, e in peni e chiantu





Tinni chidd'omu chi cu sagru pattu


Jurau d'amarmi, ed ahi mi stimau tantu!





Nun ti putissi tu frinari affattu...


Ma tu mi guardi ? e chi?... ah tu nun sai





D'unn'appiru principiu li me' guai!


	 	Sidici voti febu avia purtatu
	Lu beneficu raggiu a primavera,





Quann'io 'nnuccenti e bedda avia tuccatu


Lu sidicesim'annu. Allura io era





'Na palummedda, chi 'un avia pruvatu


Dd'insanabili spina e acerba e fera





Chi firutu lu cori a middi a middi


Fa criscri l'ardenti soi faiddi.


	 	'Ntra chiss'epuca appuntu a li me' sguardi





Ficisi avanti un picciutteddu caru,


Di cui l'occhi cchiù acuti di li dardi





Lu cori mio sinsibili 'nciammaru.


L'amavi allura d'un amuri c'ardi





Anchi ddi cori in cui stu sensu è raru;


L'amavi sì di tali immensu amuri





Quantu cchiù po di gioventù l'arduri.


	 	 	Era filici allura, e 'ntra la menti
	 'Ngastata avia l'immagini di chiddu;





Siddu durmia l'amatu mio Climenti,


Beddu, chi 'un conuscia cchiù beddu d'iddu,.





Mi vineva davanti, e in duci accenti


Paria m'avissi dittu: - Miatiddu,





Fortunatu chidd'omu chi acquistari


Divi ssi toi biddizzi immensi e rari !


	 	M'arrispigghiava io subitu, e vulia





Dirici: - Tu sarai lu furtunatu;


A tia lu cori mio, l'anima mia,





O dilettu Climenti, è cunsagratu.


La filici sugn'io siddu di tia





Starimi sempri mi putissi a latu;


Ed anchi fussi misera e mischina





A latu to mi sintiria rigina. -


	 	Cussì juncia di volu a l'avveniri
	E mi paria chi tuttu a l'occhiu miu





Era felicità, era piaciri


	Di supraumanu incognitu straviu.





A lu so latu in tenniri suspiri


Si jia sudisfacennu ogni disiu;





Già mi cridia filici, e a lu me cantu


Tutt'era risu di celesti incantu.


	 	2
	 	 	Quannu la matri mia, chi la sua vita





Avirria spisu tutta in mio vantaggiu,


M'annunziava avirmi fattu zita





C'un omu riceu di lu mio villaggiu;


Pri cui mi ripitia : - Sarà cumpita





La gioja 'ntra stu cori si un paraggiu


Cuntentu trovu in tia, figghia adurata,





D'essiri tantu ricca e furtunata.


	 	A tali nova, mia Clotildi, quali





Quali saitta trapassau stu cori!


Fu l'ultimu pri mia colpu murtali





Sentiri di me matri sti palori.


Vidia 'ntra ddu mumentu lu fatali





Indiziu d'un eternu crepacori;


Vidia l'abissu in cui mi sprofunnava





L'oggettu ch'io sapia chi cchiù m'amava.


	 	Comu dda sfurtunata rinninedda





Chi già si cridi d'essiri filici


A latu di l'amanti, e pura e bedda





In so linguaggiu armonicu ci dici:


- Nui saremu cuntenti! Io mischinedda





Cu tia nun timu cchiù feri nnimici!...-


E'ntantu lu crudili cacciaturi





Spara, e 'nterrumpi dd'estasi d'amuri;


	 	 	Cussi, diletta mia, ristai delusa
	Quannu la matri mia pronunziava





Ddi soi paroli; ed io tutta cunfusa


Suffucata di dintra 'un pipitava;





Pri ceca obbedienza rispittusa


Ad ogni so vuliri mi 'nchinava;





Fincia ca lu me cori era cuntenti


Ma dintra l'alma c'eranu turmenti.


	 	Me matri era nisciuta di li panni





'Nsintennusi accittari dda proposta;


Senza sapiri a quali duri affanni





'N tutta la vita mia vineva esposta.


Una smania immensa, un focu granni





Mi trattinniru 'n pettu la risposta;


Sì, dda risposta c'avirria purtatu





La matri mia ad un fini dispiratu.


	 	Anzi circai cu la cchiù franca cera
	Essiri pronta ad ogni so cunsigghiu;





Nè mai fici conusciri qual era


Di l'alma mia l'orribili scumpigghiu.





Ogni gintili e affabili manera


Foru a ssu puntu l'unicu ripigghiu;





Pri cui cci dissi in lagrimi e suspiri:


-O matri, fattu sia lu to vuliri,


	 	 	Scurria lu tempu, e lassu a tia pinsari





Comu, comu resistiri ci potti;


In un cuntinuu amaru lagrimari





Passava la mia vita e jornu, e notti.


Io cchiù nun sappi un'ura ripusari,





Sempri pinsannu a chi fatali botti


M'apparicchiava; nè spiranza avia





Di truvari cchiù paci a l'alma mia.


	 	Finalmenti junciu l'ura terribili





In cui diri duvia cu juramentu


Ddu si chi l'Increatu incomprensibili





Sigillava cu l'acqua in sagramentu.


Io spavintata allura da l'orribili





Pinseri d'un vicinu pintimentu,


Pallida, incerta, tremula e dimissa





Pri moriri facia forza a me stissa.


	 	Fu tuttu vanu! Aveva lu distinu
	Signatu 'ntra l'eterni so' volumi





Lu mio avveniri miseru e mischinu.


Pri cui pronunziai, 'mmersa 'ntra un ciumi





Di lacrimi, ddu sì a lu mio vicinu.


Ah! mia Clotildi, allura Diu lu lumi





Livau da lu mio debuli 'ntellettu !


Ddu si nun c'era chiusu 'ntra stu pettu!


	 	 	La vittima fu già sagrificata :
	Ed io comu 'na stupida campava





A cantu d'iddu oppressa e 'nfilatata.


Eugeniu però troppu m'amava,





E cu l'anima sua sincera e grata


Tuttu pri divirtirimi tintava;





Ma era tuttu inutili; 'un putia


Purtarici la gioja a l'alma mia.


	 	Ah quantu voti essennu a lu me latu
	Mi jia dicennu: - Nina, tu nun m'ami!





Svelami, o spusa, in chi t'aju mancatu


Deh fa palisi a mia li to' reclami!





Si sciogghi ssu labbruzzu 'nzuccaratu,


Ccả c'è la vita mia, si tu la brami;





Purchì tu stassi sempri in alligrizza,


Perdiri mi cuntentu ogni ricchizza!


	 	Deh parra, Nina mia, duci tesoru





Chi renniri mi po l'uri biati,


In tia ritrovu l'unicu ristoru,





L'essiri mio, la mia felicitati.


Si tu, spusa adurata, 'un voi ch'io moru,





La causa dimmi di sti toi filati,


Pri quantu io pozza rennirti cuntenti





Luntana da l'affanni e li turmenti. -


	 	*
	 	 	A ddi tenniri accenti, a dd'amurusi





Vezzi chi mi facia lu spusu amanti,


L'idei m'addivintavanu cunfusi,





Io cchiù nun ragiunava, era trimanti.


Vulia legitimarimi cu scusi


	Ma'un nni truvava nudda 'ntra dd'istanti:





E semi-viva allura rispunnia:


- Eugeniu, no, nun dubitu di tia.


	 	Ed iddu intantu cu suavi affettu
	Tenniru si mustrava ed amurusu;





Ora strincia sta manu a lu so pettu,


Ed ora m'abbrazzava affittuusu.





Io è veru ca 'un sintia nuddu dilettu


A l'attu so mudestu e virtuusu,





Ma puru pri rimorsu e pri duluri


Docili mi rinnia, ma senza amuri.


	 	Cussi videva scurriri la vita
	Cu 'na gran chiaga 'ntra lu pettu miu;





Nè mai, quantunqui docili e cuntrita


Stu labbru a un risu amabili s'apriu.





Fujia lu munnu, e comu 'na rimita


Chianceva spissu lu me casu riu





Dintra 'na stanza sulitaria e oscura,


E ddà truvava paci a la svintura.


	 	 	Unni sclamava: - O summu Diu, chi reggi





C'un sulu sguardu tuttu l'universu,


E chi ddi miserabili proteggi





Chi lu caminu di virtù hannu persu,


Deh! pri pietà! lu cori mio curreggi,





Fammi truvari almenu qualchi versu


Acciò putissi jeu cu tuttu zelu





Stenniri a lu passatu un fittu velu!


	 	Cuncessa fu la grazia; e 'n tempu un nenti





Fu matrid'un'ancelica criatura.


Ah, mia Clotildi! allura io fu' cuntenti,





Io nun pinsavi cchiù la mia svintura.


Tutti l'affanni mei, li patimenti





Foru un lampu chi passa e pocu dura;


Sì, sì, Clotildi, 'ntra pocu minuti





Ricuperai la persa mia saluti.


	 	Mi suppunia filici; e 'ntra lu munnu





Era un sulu pinseri l'esistenza;


Era l'amuri tenniru e profunnu





Chi 'ntra lu cori a nasciri accumenza


Quannu c'è un figghiu sapuritu e biunnu





Comu lu detti a mia la summa Essenza;


E tantu amuri 'n pettu mi sbampau,





Chi lu me cori tuttu si scurdau.


	 	 	Da ddu mumentu in poi cu tinnirizza





S'apriu sta vucca a insolitu surrisu,


Pirch'autru nun vidia chi la biddizza





Dipinta di me figghiu 'ntra lu visu.


Pri cui lu spusu mio 'ntra l'alligrizza,





Comu si fussi statu in paradisu,


Cu briu 'ntra gioja e lagrimi mi dici :





- Nui cuminciamu ad essiri filici!


	 	Ora cuminciu a godiri dda paci
	Chi 'ntra lu pettu mio s'era pirduta;





Ah no! la sorti mia 'un è cchiù fallaci,


Cchiù nun ti trovu languida e spiruta.





Nina, diletta mia, cu li to' baci


Duna sullevu a st'anima abbattuta;





Chist'è lu primu jornu d'alligria


Chi ssu labbruzzu apporta a l'alma mia ! -


	 	Cussì dicennu, comu un picciriddu
	A lu me coddu strittu s'accicciau,





E quasi smaniusu e fora d'iddu


Carizii cu carizii assecunnau.





Lu cori mio chi cchiù nun era friddu


A l'insolita gioja si 'nciammau;





E mi paria chi sulu 'ntra dd'istanti


Addivintava e matri e spusa e amanti.


	 	 	Dudici luni scursiru da quannu
	Successa era 'ntra nui sta nova scena,





Ed io cu stu benignu disingannu


Vittima cchiù nun fui di dd'aspra pena.





Quannu vinuta dda stagiuni d'annu


In cui tuttu respira aura serena,





Mi dici Eugeniu chi duviamu fari


Una scappata 'nsemi a villiggiari.


	 	Di la nostra cità pocu luntanu





Trovasi un picciulissimu paisi,


Ch'è fabbricatu 'ntra un ridenti chianu,





Cun abitanti affabili e curtisi :


Ddocu di jirinninni ammanu-ammanu





L'amurusu Eugeniu mi prumisi,


Pirchì 'ntra dda ridenti primavera





Si duvia celebrari 'na gran fera.


	 	Juncemu infatti; ed oh quali cuntentu





Vidiasi 'ntra dda fertili cuntrata!


Era un pinseri sulu, un sintimentu





Di gioja chi rinnia cara e biata


L'esistenza di tutti; e in un mumentu





Ogni casa d'amici, ogni brigata


Risunava di canti e d'alligrizza





A l'insolita e duci cuntintizza.


	 	 	Doppu brevi riposu, a pocu a pocu





Visiti ricivia di cumpiacenza


Da li cchiù eletti casi di ddu locu;





Ed io china d'amabili accugghienza,


Giuvina ancora, bedda e tutta focu,





Facia 'ncantari cu la mia prisenza,


Cu dilicati modi e cu saluti





Tutti ddi genti ch'eranu vinuti.


	 	A tanta curtisia, la cchiù galanti,
	La cchiù pulita e nobili famigghia,





Forsi sedutta a li suavi incanti


Chi la tennira età 'n tuttu risvigghia,





A lu me spusu allura si fa avanti,


Lu prega gentilmenti e lu cunsigghia





Pirchì la sira m'avissi purtatu


Ad un fistinu d'iddi priparatu.


	 	Iddu príatu a lu sinceru invitu





Tuttu cuntenti ed ilari mi dici


Di pripararmi dd'abitu pulitu





Ch'in attu di'nguaggiarinni mi fici.


Io già m'allestu; ed eccu a lu cunvitu





Mi trovu di li soi curtisi amici,


Unni diri un ti pozzu l'alligria





C'a tutti ci appurtau la vista mia.


	 	 	Cui mi duna un abbrazzu, e cui cu onesta





Cera cumparti a mia qualchi carizza;


Cui fermu a cuntimplarimi si resta,





E in mia rileva poi tanta frischizza.


Cussì 'na brevi pausa 'ntra la festa





Detti locu a dda cara cuntintizza;


Sinu chi a pocu a pocu 'ntra la stanza





Nui nni truvamu di la contradanza.


	 	Era un campu d'amuri : in ogni aspettu





Si ci liggeva un mumintaniu obbliu;


Diversità d'idei, duplici affettu





Muveva li dui sessi a tantu briu :


L'unu sinteva forti 'ntra lu pettu





Vugghiri di l'acquistu lu disiu;


E l'autru, pirchì debuli, supponi





Chi tuttu è pura e retta intenzioni.


	 	lo brillava di gioja, e ammaluccuta





Ddi seducenti giuvini ammirava;


Gudia a li varii sceni, e, benchì muta,





Di lu stissu cuntentu m'animava.


Quannu un giuvini mestu mi saluta





Vicinu 'ntra ddu puntu unn'io mi stava,


E sutta vuci in umili cuntegnu





Sti paroli dicia d'amaru sdegnu :


	 	 	- Nina crudili! oh Diu! comu putisti





Scurdariti lu to dilettu amanti?


Unn'è lu juramentu chi facisti





D'amarmi sempri tennira e custanti?


Barbara Nina! dunca mi tradisti





Pr'un facultusu ignobili mircanti,


Senza pinsari ch'io ristava intantu





Sepultu dintra un pelagu di chiantu!-


	 	Comu vicinu fulmini 'ntrunaru
	Dintra lu pettu mio dd'ultimi accenti;





E tali smania a l'alma mi purtaru


Ch'io cchiù nun sappi siddu foru ardenti





Spini o saitti chi la penetraru.


	Giru lu sguardu, ed ahi! lu mio Climenti,





Sì, ddu Climenti ch'io m'avia scurdatu,


Trovu chi già si lagna a lu me latu!


	 	Ah, mia Clotildi! allura, allura io 'ntisi





Tutta la forza di dd'immensu amuri,


Chi suffucatu avia pri pocu misi.





Cchiù tirribili ciamma e novu arduri


Dintra stu cori subitu s'accisi!





Allura tutti mi scurdai li curi


Di matri e spusa; fu 'ntra ddu mumentu





Chi sagrilega fu' a lu juramentu!


	 	 	-Ah no, Climenti!-io ci rispusi- t'amu





Quantu cchiù amari po lu cori umanu;


T'amu cu tutta l'alma, ed autru un bramu





Chi strinciri di novu la tua manu.-


Cussì dicennu, allura nni 'ncuntramu





L'ardenti sguardi pri segretu arcanu;


E cu amurusu labbru e risulenti


	Iddu diceva - Nina! - ed io-Climenti! ...
	 	Finiu la festa; e mi pareva eterna
	Dda notti in cui successu era stu fattu;





L'atroci smania mia, la dogghia interna,


Pinsannu ca rumpia lu sagru pattu,





Eranu assai crudili; e già l'esterna


Serenità s'aveva scontrafattu;





Trimanti, stralunata, io nun vidia


Chi lu vicinu abissu avanti a mia.


	 	Cussi passau la notti. E febu intantu





Turnava a risturari la natura;


	Ed io, mischina mia, 'ntra pena e chiantu





Mi sintia oppressa di gramagghia oscura.


Lu spusu e lu bamminu c'avia a cantu





'N'eranu cchiù la mia 'nnuccenti cura;


Anzi m'eranu in odiu; ed arrivai





A malediri l'ura chi l'amai.


	 	3
	 	 	Sula e pinsusa stava in abbannunu





A la spietata perfida mia sorti;


E'ntra stu cori 'un c'era chi sul'unu





A cui juravi amuri 'nsinu a morti.


Guardava 'ntunņu, e nun videnņu alcunu,





L'affannu miu facevasi cchiù forti:


Quannu sentu rumuri 'ntra la stanza;





S'apri la porta; oh Diu! Climenti avanza.


	 	Si jetta a li me' pedi, e fittu-fittu
	Strinci li me' dinocchia lagrimannu;





- Nina-mi dici-deh! quali delittu


Fici, pri miritari lu to ingannu!





Nina, Nina adurata! un sagru drittu


Mi movi a dimustrariti st'affannu!





Io t'amu ancora, Niņa; 'un c'è duluri


Chi pareggiari po lu mio duluri! -


	 	Vulia... ma chi ?... nun potti, oh Diu, frinar Lu cori mio a dda cummuventi scena;
	Mi 'ntisi tutti l'ossa scatinari,
	Lu ciatu mi mancau, mancau la lena!





Tentu lu mio Climenti alluntanari


	Ma nun aju cchiù forza, e reggiu appena;





E'ntra spaventu, 'ntra timuri e scantu


Mi sforzu pri lassarlu, e sfogu in chiantu.


	 	 	Dugnu un passu; ma, oh Dio: - Nina, midici,





Cussì mi lassi?... dunca tu nun senti


	Pietà di st'alma misera e 'nfilici?





Nun curi, Nina mia, li me' turmenti !


Ah no, ti ferma, tu sarai filici,





Si tu veni cu mia sarai cuntenti;


Deh, pri pietà, diletta Nina mia,





No, nun mustrari tanta tirannia !


	 	Quali cuntrastu, o mia Clotildi, quali





Guerra sinteva 'n pettu, e chi duluri!


Vidia lu statu orribili e fatali


	Di cui st'alma 'nciammau di primu amuri;





Io pinsava lu spusu, ed ahi murtali


Vili rimorsu mi cupria d'orruri,





Suspirava, chiancia, vulia scappari,


Trimava tutta, e nun sapia chi fari ....


	 	Eramu in tali statu, e lu prisenti





Ogni nostru pinseri atturníava ;


Quannu siccomu un fulmini frementi





Eugeniu li porti spalancava.


A st'attu spavintevuli Climenti





Da 'na finestra subitu scappava,


Ed io a la scossa orrenna e inaspittata.





Guardava comu stupita e 'ntamata.


	 	 	-Ah donna infami! e chissu è lu cumpensu,





Grida comu 'na tigri arrabbiata -


	Cussì rispunni a chiddu focu immensu





C'aju 'ntisu pri tia, donna spietata !


Mori, donna crudili, 'un trovu menzu





Di vindicari st'anima oltraggiata .... -


Cussì dicennu, scarrica al'istanti





Versu stu pettu un fulmini tunanti.


	 	Falliu lu colpu, ed a l'orrenna scossa





Mi jisaru li carni e li capiddi,


Un jelu mi scurriu pri tutti l'ossa,





'Ntra l'anima sintia feri faiddi!


Trimai d'orruri; e subitu cummossa,





Comu abbattuta da scidda e cariddi,


Mi pricipitu a cursa, e 'ntra un jardinu





Trovu aperta la strata a lu caminu.


	 	Vinni la notti; ed ahi ! Clotildi, quali





Quali spaventu accumpagnava a mia !


Sanguinusi fantasmi, atroci armali





Ad ogni passu 'n coddu mi vidia.


Misera donna e sula, alu fatali





Successu casu allura riflittia;


Ed ahi! nun sacciu, no, nun sacciu comu





Vittima nun ristai 'ntra ddu sintomu.


	 	 	Di notti in lochi stranii, a tantuni





Io l'incertu muvia debuli passu,


Circava pri salvarimi un gruttuni,





O qualchi grossu e smisuratu sassu,


Ma'un nni truvava nuddu; arrampicuni





Acchianu e scinnu, ed ahi ! stu corpu lassu,


Espostu ad ogni insultu 'un po truvari





Unni putiri un'ura ripusari !


	 	Figurati, Clotildi, in quali statu





Truvari mi putia 'ntra ddu mumentu;


Tuttu vidia l'orribili apparatu





Di dda scena di morti e di spaventu.


Io trimava di scantu; e un levi ciatu





Chi dava in cima a l'alberi lu ventu,


Vuci la suppunia di lu Signuri


	Chi maledia lu mio trascursu erruri.
	 	Pri cui sclamava internamenti : - O Diu,





Pietà, mio Diu, pietà d'una mischina!


Guarda lu statu spavintusu e riu





In cui mi trovu a moriri vicina!-


Cussì dicennu, un fulmini scutiu





La deserta campagna sularina,


Quasi ch'in so linguaggiu avissi dittu





Nun truvari pietà lu mio delittu.


	 	*
	 	 	Cugghiuta 'ntra li spaddi, a chiantu ruttu





Dava sfogu a li mei turmenti acuti,


E 'ntra funesti immagini di luttu





Annigata vidia la mia saluti.


Matri, spusu, ed amici, e l'auriu fruttu





Di tantu amuri, mi l'avia vinnuti;


Pri cui rispittiannumi cu mia





Io chiamava la morti e nun vinia.


	 	Era quasi sfinuta; allura quannu
	Apparsi 'n celu la nuvella aurora,





Ed io 'na strata almenu jia circannu


Quantu nisceva di dda silva fora.





Ed eccu a l'occhi mei si va spianannu


La via chi st'alma misera rincora,





Pri cui doppu un brevissimu caminu


A l'abitatu mi truvai vicinu.


	 	Ddocu mi fermu, ed ahi, la svinturata!





Nun mi putia resistiri a l'addritta!


Debuli pri stanchizza, e stranuttata





Mi vitti tuttu 'nzemmula custritta


Abbannunarmi supra 'na balata;





Unni spirava a st'anima trafitta


Procurari un riposu; ma 'un putia





Gustari ssu riposu l'alma mia.


	 	 	Diletta amica, chissu fu l'istanti





In cui, comu in un quatru, s'affacciau


Dda scena spavintevuli di chianti





Chi l'ingratu mio cori accuminzau.


Io pinsava lu figghiu; ed ahi di quanti





Lagrimi lu tirrenu si vagnau !


Poviru figghiu mio! mentri addattava





La scunsigghiata matri lu lassava.


	 	Mentri cussi dicia, di veneranna
	Figura, un vecchiu avanti mia s'arresta,





Chi cu affabili cera mi dumanna:


-Giuvina, chi cos'hai? pirchi si mesta?





Ssu rammaricu acerbu chi t'affanna,


Figghia, si tu lu poi, mi manifesta:





Forsi 'ntra l'età mia ti po giuvari


Qualchi cunsigghiu chi ti pozzu dari. -


	 	-Ah sì, benignu vecchiu, -io ci rispusi,-





Sugnu un'anima persa e senza paci;


Sula, raminga, 'ntra sti lochi umbrusi





Io mi sugnu ridutta pr'un fallaci


Sonnu di gioventù. Sťuri nujusi





Io stissa mi circai pr'una tinaci


Lusinga!... ma, pirduna, o vecchiu saggiu,





Dimmi, si poi, cui c'è 'ntra stu villaggiu?-


	 	 	-Multi ricchi ci su, chi a villiggiari
	Vennu a sti lochi fertili e ridenti;





Unni si renni duci lu campari


Pr'un tali chi si nomina Climenti,





Ch'abita dda....ch'è beddu! ralligrari


Fa tutti cu li soi divirtimenti!


	Lu cugnomu nun sacciu; e, a comu 'ntisi,





È natu 'ntra stu prossimu paisi.-


	 	Cussì dicennu, un mumintaniu focu





Tutti li forzi mei richiama allura;


Io riflettu tanticchia, e a pocu a pocu,





Mossa da la mia barbara svintura


Simili a un ventu scappu di ddu locu,





Trasu, acchianu li scali cu primura,


Gridu, chiamu succursu, e finalmenti





Davanti mi truvai lu mio Climenti.


	 	Mi ci jettu a li pedi; e cu gran chiantu





Gridu:-Climenti mio, dunami ajutu!


Deh riparami sutta lu to mantu,





Io sugnu persa, tuttu aju pirdutu!


Quali notti funesta, oh Diu! chi scantu





Quantu peni ed angustii aju patutu!


Deh, Climenti, pietà, tu mi poi dari





Un menzu pri putirimi salvari.


	 	 	Io mi cuntentu ccà, dintra 'na gnuni





Sipillirimi 'n tutta la mia vita,


Unni lu munnu 'un avirrà ragiuni





Di st'infilici pecura smarrita.


Ah sì, Climenti mio, tu la cagiuni





Sai di st'affannu ! salvami la vita:


Eugeniu jurau, chi li soi torti





Vindicari duvia cu la mia morti.


	 	A tali accenti mesti e lagrimusi,
	Dd'omu chi mi purtau tanta ruina,





Friddu comu la nivi mi rispusi:


-Pari tuttu impossibili, mia Nina;





Poichì d'Eugeniu l'odiu e li soprusi


L'avremu 'ncoddu comu mala spina;





Perciò, si 'un voi mittirinni in cimentu,


Te ccà sta vurza, e vola comu un ventu.--


	 	--Mostru di suciità! spergiuru, infami !





Ci dicu allura, ed accussì mi tratti?


Chisti su li toi smanii, e li toi brami?





Ora c'aju bisognu mi baratti?


E sta perfidia tua comu la chiami,





Sciliratu ?... Te ccà la vurza .... statti


Cu li ricchizzi toi ....si m'hai 'ngannata





C'è ancora un Diu pri st'alma svinturuta.


	 	1
	 	 	E comu un cani ch'è vastuniatu
	Cu la cuda calata, e chianci ancora





Pirchì lu colpu chi c'è statu datu


Ad ogni passu lu turmenta e accora,





Cussì vutai li spaddi a dd'omu ingratu


Sinu chi essennu di dda casa fora,





E rammintannu ddu trattu inumanu


Io sipillia la facci 'ntra li manu.


	 	Già fattu avia gran pezzu di caminu





Priva di tuttu, sula, a la strania;


Quali strata pigghiari, e chi distinu





Guidarimi li passi io nun sapia.


Di li me' jorna già cridia vicinu





Lu fatali mumentu, e mi struggia


Di crudili rammaricu e profunnu





Pinsannu ca pri mia finia lu munnu.


	 	L'amuri, li carizzi, e li mmizzigghi





Comu negghia a lu ventu svulazzaru;


Lagrimi, peni, coliri, assuttigghi





Pri cunfurtari st'anima ristaru.


Ah quantu voti l'ottimi cunsigghi





Ntra ddu mumentu mi rimprovreraru


Quannu me matri a tempu s'accurgia





Qual esseri duvia la sorti mia!


	 	 	Pri cui selamava: --E comu fazzu, oh Diu!





'Ntra sti campagni scogniti e luntani?


La fami si fa sentiri, e nun viu





Cui pozza un tozzu darimi di pani.


Juncirà febu a lu tramuntu, ed iu





Pri ripusari 'un truviroggiu tani;


Chi cosa fazzu dunca? a cui dumannu





Qualchi sullevu a lu me crudu affannu?...


	 	E si lu trovu, e doppu mi dumanna
	 Pirchì 'ntra l'età mia, 'ntanta frischizza





La barbara miseria m'affanna,


Chi ci rispunnu?... Umana dibulizza?...





'Nveci di darmi ajutu, mi nni manna;


Un terribili arcanu?... ahi! d'amarizza





Sapirrà sempri ddu sullevu, e allura


Sullevu'un truvirrà la mia svintura!


	 	Mentri cussi a me stissa ragiunava,
	Giru lu guardu, e scopru in luntananza





Una vittura chi s'avvicinava


Unni c'era 'na dama di 'mpurtanza.





A tali vista allura io palpitava,


Era 'ntra sì, e 'ntra no, stava 'nvalanza;





Finalmenti ci accostu, e lagrimannu


-Pani, pri carità, pani!--dumannu.


	 	 	Dittu ancora 'un avia st'ultimu accentu,





Quannu dd'alma gintili e generusa


Forsi cummossa da lu mio lamentu





Cu mia si vota tutta affittuusa :


-- Figghia, accostati ccà; quali turmentu





Stracancia ssa facciuzza graziusa?


Fatti curaggiu; accostati; mischina !





Cuntami chi cos' hai, la tua ruina.--


	 	Io ci cuntu lu fattu. Edidda intantu
	Mossa a la storia mia cruda e funesta





Cu l'occhi ancora graviti di chiantu


Tutti li sensi soi mi manifesta,





Dicennumi:--Si stari a lu me cantu


Tu ti cuntenti, e tu cu mia ti resta;





Sinnò, si ti dispiaci, io ti procuru


Qualchi locu beneficu e sicuru.---


	 	A dda proposta generusa e granni





Mi critti riturnari a l'esistenza;


Lu pisu di li mei crudili affanni





Divinni menu, e si canciau d'essenza.


Partemu dunca, e mi paria mill'anni





Junciri a dda bíata residenza,


Unni arrivannu subitu spirava





Chi di la scursa vita mi scurdava.


	 	 	Doppu tri jorna a la cità biata
	Juncemu'n casa di dda principissa,





La quali, comu un'alma innamurata,


Da gran signura attinni la prumissa ;





Ogni cummudità mi vinni data


Quantu ch'io cchiù 'un sapia s'era me stissa,





Ad idda a cantu, in tutti li mumenti


Mi sintia diri: - Nina, sì cuntenti?-


	 	Ed io cuntenti affattu, anzi filici
	Chiamari mi putia 'ntra lu me statu;





Però la stidda mia persecutrici


'Ntra st'anima un cuteddu avia chiantatu.





Matri, figghiu, maritu, e casa e amici,


Senza sapiri-comu avia lassatu,





Pri cui 'ntra chiantu, e 'ntra cuntinuu orruri


Scurria la vita mia, li jorna e l'uri.


	 	Pri cchiù di deci suli lu mio visu
	Si stetti occultu ad ogni sguardu umanu;





Quannu sta patria tua, ch'è un paradisu,


Fu vittima d'un casu orrennu e stranu;





Pri cui la bona dama a l'improvisu


Fu custritta scappari ammanu-ammanu;





Ed io, nun la putennu accumpagnari,


Mi vinni 'tra st'albergu a riparari


	 	 	Stanca pri tanti angustii, e già cunvinta





Ca chidda era pri mia l'ultima scena,


E chi st'anima oppressa e quasi estinta





Cchiù nun spirava d'essiri serena,


Davanti l'occhi mei vitti dipinta





La spavintusa ed infernali pena,


Unni lu mio tristissimu piccatu





M'aveva avanti tempu strascinatu.


	 	Tannu mi spavintai, trimai d'orruri





Conuscennu quant'era misirabili,


E comu dilicatu e vagu ciuri





Scarfirennu addiventa disprizzabili,


Cussi fu jeu : pirdennu fama e onuri,





Mentr'era prima oggettu invidiabili,


Io mi ridussi povira e mischina





Dintra sta cella oscura e sularina.


	 	Finalmenti risolsi; ed un benignu





Patri circai pri darimi salvizza,


A cui svilannu lu me cori indignu





E la mia giuvanili dibulizza,


Riciviri spirava almenu un signu





D'essiri pirdunata. Ma tristizza


Anzi cchiù amara dogghia s'accrisciu





Dintra lu svinturatu cori miu.


	 	 	Lu bon ministru 'ntra lu mio paisi





Li prim'auri di vita avia spiratu :


E a lu raccuntu orribili chi 'ntisi





Fortementi ristau strasecolatu,


Sclamannu :-Figghia mia, tutti ss'offisi





Hannu la tua famigghia assuttirratu;


Dicennu-Nina mia-morsi to matri,





E to figghiu ristau privu di patri.


	 	Sulu lu svinturatu e senza ajutu
	Va chiamannu lu patri, e nun lu trova;





Cerca la matri, e ognunu si sta mutu


Pirchì nun sapi daricinni nova!





Mischineddu 'nnuccenti! ch'è spirutu,


Quali amarizza, chi miseria prova,





Quannu qualcunu in vidirlu ci dici :


-A st'ura d'oi sarissi tu filici!


	 	Nun avi tantu assai chi mi fu dittu





Chi ccà si duvia veniri a salvari,


Pirchi era tantu miseru ed afflittu





Chi ddà cchiù nun sapia 'nzoccu avia a fari.


Disgraziatu! ancora fu custrittu





La sua diletta patria abbannunari,


Giacchì cui pri li strati lu 'ncuntrava





Pri lu delittu to lu disprizzava.


	 	 	-Dunca, interrumpu allura a dd'omu saggiu,





Nun c'è pirdunu a li trascursi mei ?


Ahimè! dunca finiu, l'infami oltraggiu





La pena mi darà di l'almi rei ?-


-No, mi rispusi, no, fatti curaggiu,





Scorda Dominiddiu li soi nichei


Quannu pri menzu d'un veru duluri





Vidi ch'è ravvidutu un piccaturi.-


	 	Cussì dicennu, l'omu santu e piu
	'Nnomu di Diu mi detti lu pirdunu;





Ed io pinsannu a lu me casu riu


Ristavi a la mia sorti in abbannunu.





Ah quantu voti, lagrimannu, oh Diu!


Io chiamavi lu figghiu, e'un vitti alcunu;





E lu rimorsu pallidu vidia


Starisi tutti l'uri attornu a mia !


	 	Eccu, Clotildi mia, lu gran segretu





Ch'aju cilatu a tutti pri tant'anni,


E chi ha tinutu st'animu 'ncujetu





'Npreda di crudi spasimi ed affanni.


Ora dimmi, si poi, po mai cujetu





Starisi un cori 'ntra stu focu granni?


Doppu 'na tazza china di velenu,





Qual'omu si staria letu e serenu?


	 	 	Dissi Nina a Clotildi: e 'ntra dd'istanti





Cancia la sua facciuzza di figura,


Diventa tutta pallida e trimanti





Pri tuttu è circunnata di paura;


Si guarda attornu attornu, e deliranti





S'immagina chi sia arrivata l'ura,


Comu lu cori so l'avia predittu,





Chi scuttari duvia lu so delittu.


	 	Pri cui china di smania, e spavintata





Si scippa, si percoti e si strapazza;


Vidi di novu l'umbra invendicata





Tutta un pezzu di sangu e l'amminazza.


Misera Nina 1 allura infuriata


	S'alza priva di sensi, e comu pazza





Esclama-Ajutu, ahimè! succursu, oh Diu !


Pri carità!... pirdunu!... Eugeniu miu!...


	 	E comu ci paria chi la fatali
	Umbra lu colpu orribili scagghiava





Simili ad una furia da li scali


Gridannu ajutu si pricipitava:





E l'umbra spavintevuli e 'nfirnali


Davanti l'occhi soi nun si scustava;





Finalmenti cadiu 'ntra ddu mumentu.


Chi accurrevanu tutti a lu spaventu.


	 	 	Quali cunfusioni e chi stupuri





Ad ogni sua cumpagna ci purtau


Dda scena cummuventi di duluri





Quannu Nina ddà 'nterra assintumau.


Cui ci detti un ristoru, e cui cu amuri





Da lu friddu tirrenu la livau;


E la Clotildi chi ci stava a cantu





Sfinuta si struggia d'amaru chiantu.


	 	Era tali la scena; e la mischina





Sfinuta e muribunna ripitia :


-È consumatu tuttu, la ruina





Fu lu sigillu di la vita mia !-


Mentri cussì diceva, la vicina





Porta ad un sacerdotu già s'apria


Chi accumpugnava un giuvinottu smuntu





Chi ancora a tridici anni 'un era juntu.


	 	Nina lu scopri; e dintra lu so pettu





Senti 'na scossa insolita, ma duci,


Un mumintaniu focu, un novu affettu





Di tinnirizza e gioja ci produci.


In vidiri ddu mestu e afflittu aspettu





Senti 'ntra l'alma 'na segreta vuci


Chi ci risvigghia idei funesti e cari;


	Ma guarda ammaluccuta, e 'un po parrari. Lu giuvinottu miseru, dimissu
	 	 	Guarda la donna, e prova un gran turmentu,





Voli accustari, e fa forza a se stissu


Pri 'un farila muriri di spaventu.





Senti, è veru, 'ntra l'anima l'abissu


Di la svintura sua 'ntra ddu mumentu;





Ma si sta mutu e'n menzu a lu duluri


Cedi a la sua pietà l'ardenti amuri.


	 	Quannu strepita un gridu spavintusu :





-Figghiu di l'alma mia! figghiu aduratu!


Oh Diu, me figghiu! malu vinturusu,





Comu pri culpa mia sì addivintatu!-


Cussì dicennu, allura un amurusu





Vrazzu a lu coddu so s'avia accicciatu:


Iddu vulia abbrazzarla; ma 'un putia,





Nina era morta, e cchiù nun esistia!
